Skapande och underhåll
----------------------
Ett möte är det som alla diskussioner sker i. Lämpligt är att ha olika
möten för olika intresseområden så att användarna själva kan välja vilka
diskussioner de vill delta i och vilka de helst vill slippa.

För att skapa ett möte så ger man kommandot 'Skapa Möte'. Då kommer man att
få frågor om hur mötet ska vara. Först så kommer en fråga om vad mötet ska
heta. Sedan kommer en om hur många texter som ska vara maximalt i mötet.
Detta bör inte sättas till mer än några hundra. Sedan kommer ett antal
frågor om mötets typ.

Skrivskyddat:      Då kan bara de som har tillräcklig status (anges i
                   Status.cfg) skriva texter i mötet. Alla kan dock
                   kommentera texter.

Kommentarsskyddat: Då kan bara de som har tillräcklig status kommentera
                   texter. Alla kan dock skriva nya texter.

Slutet:            Då har bara folk som explicit har fått tillstånd
                   tillgång till mötet. Rättigheter kan man få antingen
                   genom att vara med i en grupp (se avsnittet om
                   användargrupper i Övrigt.doc) som har tillgång till mötet
                   eller genom kommandot 'Addera Rättigheter'.

Hemligt:           Detta kan anges tillsammans med slutet för att bara de
                   som har tillgång till mötet ska kunna se att det
                   existerar.

Automatisk medlem: Om denna flagga sätts så blir alla användare medlemmar
                   automatiskt i mötet. Kan vara bra för tex möten som
                   Meddelanden från Sysop. Det går heller inte att utträda
                   ur mötet.

Skrivstyrt:        Detta gör att alla användare kan gå med i mötet och läsa
                   i det. Dock kan bara de som har rättigheter i mötet
                   (antingen personliga rättigheter eller genom grupper)
                   skriva i det.

ARexx-styrt:       Ett möte som är ARexx-styrt kan vanliga användare varken
                   gå till eller komma till automatiskt (genom att ha olästa
                   texter). Det kommer heller inte upp i Lista Möten eller
                   på något annat sätt. Det enda sättet att komma till ett
                   ARexx-styrt möte är genom ARexx-kommandot 'entermeet'.
                   Vitsen med detta kan tex vara att varje gång en användare
                   vill komma till mötet så körs ett litet ARexx-program
                   som kollar om användaren får det. En användare kan tex ha
                   rätt att komma till mötet när han/hon har betalt för
                   support eller så.

Om man har angett mötet som slutet eller skrivstyrt så kommer det nu en
fråga om vilka grupper som ska ha tillgång till mötet.

Om man vill kan man även ange en MAD (Mötesadministratör) för mötet. Denna
person har då rätt att addera/subtrahera rättigheter, radera och flytta
texter i det aktuella mötet.

Varje möte ges ett sorteringsvärde som kan vara mellan 0 och ca 2 miljarder.
Detta gör att man kan sortera mötena i precis den ordning man vill. När man
sorterar sina möten första gången kan det vara bra att tänka efter lite och
göra stora luckor i värdena för att kunna peta in nya möten mitt i lite
senare. Möten med låga värden sorteras före möten med höga värden.
Ett nytt möte som skapas sorteras in på rätt ställe direkt. När man ändrar
ett möte så krävs det dock att NiKServer startas om för att mötet ska hamna
på rätt ställe.

Man kan när som helst ändra uppgifterna om ett möte genom att ge kommandot
'Ändra Möte'. Man kan även radera möten med kommandot 'Radera Möte'.

För att ge en person tillgång till ett slutet möte så använder man
kommandot 'Addera Rättigheter'. Motsatsen heter 'Subtrahera Rättigheter'.
När man subtraherar rättigheter för en person görs han även till icke medlem
i mötet.

För att se vilka personer som har personliga rättigheter i ett möte så ger
man kommandot 'Lista Rättigheter'.

Användande
----------
För att se vilka möten som finns så ge kommandot 'Lista Möten'. Om det står
en stjärna framför namnet så betyder det att man inte är medlem i mötet.
Annars står det en siffra som indikerar hur många olästa texter som finns i
mötet. Här kan man även se om mötet är skrivskyddat, slutet osv.

För att kunna använda ett möte och läsa/skriva texter där så måste man vara
medlem i mötet. Detta gör man med kommandot 'Medlem'. Sedan gäller det att
man befinner sig i rätt möte. Detta göra man med kommandot 'Gå'. Vill man
se vilket möte man befinner sig i så ger man kommandot 'Var'. Då får man
även reda på hur många olästa texter man har i mötet. Om man vill ändra
antalet olästa texter så använder man kommandot 'Endast'.
Skulle man sedan inte vilja vara medlem i ett möte längre så använder man
kommandot 'Utträd'.

Läsande av texter
-----------------
Om det finns något möte som man har olästa texter i (och man inte befinner
sig i det mötet) så kommer det stå i prompten (det som indikerar att man
ska skriva något) '(Gå till) nästa möte'. Om man nu trycker Return så
kommer det som står i prompten att hända, dvs man kommer att gå till nästa
möte som man har olästa texter i. Det kommer att komma upp några rader i
stil med:
Du befinner dig nu i Fritt Forum
Du har 10 olästa texter.
Nu ändras även prompten till '(Läsa) nästa text'. Om man bara trycker
Return igen så kommer nu nästa olästa text att visas.

En text består av två delar, texthuvudet och själva texten. I texthuvudet
finns en hel del information att hämta. Det kan se ut så här:

--------------------------------------------------------------------------
Text 1873  Möte: Fritt Forum    910815 18:17
Skriven av Nisse Persson #35
Kommentar till text 1840 av Pelle Andersson #6
Ärende: Bussar

Nej, jag tycker att det är alldeles för dyrt att åka buss i stan. Inte
konstigt att folk väljer bilen istället.

(Slut på text 1873 av Nisse Persson #35)
  (Kommentar i text 1880 av Pelle Andersson #6)
--------------------------------------------------------------------------
Först så står det vilket nummer texten har. Numren är globala för alla
möten. Sedan står det i vilket möte texten finns, i det här fallet Fritt
Forum. På nästa rad står det vem som har skrivit texten och på raden efter
det vilken text som texten är en kommentar till. Om texten inte är en
kommentar utan en ny text så finns inte denna rad med.
Sist så står det vad texten har för ärende. Denna rad är till för att
beskriva kort vad diskussionen handlar om.
Sedan kommer själva texten och sist en rad som indikerar att texten är slut.
Allra sist står det en rad som talar om att det finns en kommentar till
denna text.

Prompten ändras nu ännu en gång till '(Läsa) nästa kommentar'. Trycker du
nu return så får du läsa kommentaren på en gång (så att man inte tappar
tråden). När alla kommentarer till texten (och kommentarer till
kommentarerna och...) är lästa så går prompten tillbaka till att vara
'(Läsa) nästa text' om det finns flera olästa texter i mötet. Annars så
blir prompten '(Gå till) nästa möte' igen om det finns flera möten med
olästa texter i. På detta sätt kan man genom att bara trycka på return läsa
alla olästa texter i alla möten. Om det inte finns några olästa texter
längre så blir prompten '(Se) tiden'. Då får man bara fram vad klockan är
och hur lång tid man har på sig innan man blir utloggad.

Om man får upp en text med som har kommentarer som man inte vill läsa så
kan man använda kommandot 'Hoppa Över' för att hoppa över dessa. Vill man
hoppa över alla texter som har samma ärende som den senast lästa texten så
kan man ge kommandot 'Hoppa Ärende'.

Om man har en hel del olästa texter i ett möte som man inte vill läsa just
nu utan spara till senare så kan man ge kommandot 'Nästa Möte' för att få
upp '(Gå till) nästa möte' prompten. Man kan även gå till ett annat möte
när som helst med kommandot 'Gå'.

Om man precis har läst en text och vill läsa den igen så kan man använda
kommandot 'Igen'. Skulle man vilja se den text som den senast läste texten
är en kommentar till så använder man kommandot 'Återse Kommentar'.
Skulle man vilja läsa en specifik text som man vet textnumret på så kan man
använda kommandot 'Läsa'. Man kan även skriva bara numret på texten direkt
så tolkas det som att man vill läsa den texten.

Vet man inte riktigt vad en text har för nummer så kan man använda kommandot
'Lista Ärende'. Då får man upp en lista över alla texter i mötet, vem som
har skrivit dem, vad de har för nummer, till vilken text texten är en
kommentar, när texten skrevs och vad den har för ärende.


Skrivande av texter
-------------------
Om man vill kommentera en text som man precis har läst så ger man kommandot
'kommentera'. Det kommer då upp ett texthuvud och sedan kommer man in i
editorn där man ska skriva sin text. (En beskrivning av editorerna finns
i filen Editorer.doc.) När man sedan har sparat sin text så
kommer det fram vilket textnummer den fick och sedan kan man fortsätta med
läsandet.
Man kan även kommentera en text som man läste för en liten stund sedan. Då
skriver man textnumret som ett argument till kommentera.

Skulle man vilja skriva en helt ny text så använder man kommandona 'Skriv'
eller 'Inlägg'. Innan man gör det ska man dock se till att man befinner sig
i rätt möte. Förfarandet är detsamma som för att kommentera en text förutom
att man även ska välja ett ärende till texten. Detta bör på några få ord
tala om vad hela texten (och en eventuell diskussion) handlar om.

Skulle man ångra sig när man har skrivit en text så kan man radera den. Då
använder man kommandot 'Radera Text'. Man kan endast radera texter man har
skrivit själv, såvida man inte har tillräcklig status för att radera andras
texter (anges i Status.cfg).

Man kan flytta en text till ett annat möte, tex om man tycker att en
diskussion har bytt ämne såpass mycket att den passar bättre i ett annat
möte. Man använder då kommandot 'Flytta Text'.
Skulle man vilja flytta en hel kommentarsgren (en text med alla dess
kommentarer) så finns kommandot 'Flytta Gren'.

Man kan även göra en personlig kommentar till en text som hamnar i
brevlådan. Man använder då kommandot 'Personlig'.


Raderande av gamla texter
-------------------------
Det maximala antalet texter i alla möten är 8192 samtidigt. Vid 'lista
möten' ser man aktuella siffror på högsta och lägsta text. För att rensa ut
gamla texter ger man kommandot 'Rensa Texter <antal texter>'. Då kommer de
<antal texter> lägsta texterna att raderas. Observera att man bara kan
rensa texter i block om 512 stycken.

Övrigt
------
Man kan markera texter för att läsa dem senare. Man använder då kommandot
'Markera Text'. Sedan när man vill läsa de markerade texterna så ger man
kommandot 'Visa Markerade'.

Om man vill få upp en lista på vilka möten man har olästa texter i och hur
många de är så kan man använda kommandot 'Lista Nyheter'. Då får man även
reda på hur många nya filer det har kommit i olika areor.

Med kommandot 'Mötesstatus' kan man få upp information om ett möte, vem
som skapat det, när det skapades, vem som är MAD osv. Varje möte kan även
ha en lapp som då syns efter den andra informationen. Här kan det tex stå
vad det är tänkt att man ska diskutera i mötet.
En möteslapp är en fil i katalogen NiKom:Lappar/. Namnet har formen
<mötesnummer>.motlapp. Tex om mötet Fritt Forum har nummer 3 så ska mötets
lapp heta NiKom:Lappar/3.motlapp.
Vilket nummer ett möte har kan man ta reda på med ARexx-funktionen
NiKParse() (se ARexx.doc).



                                Brevlådan
                                =========

Förutom att diskutera saker allmänt så kan man också skriva privata brev i
Brevlådan.

Varje användare har en egen brevlåda med en egen numrering av breven. Alla
brevfiler finns i varje användares katalog och försvinner när användaren
raderas.

För att skriva ett brev kan man antingen använda kommandot 'Brev' eller om
man vill skicka en personlig kommentar på en text, 'Personlig'. Många
kommandon som används i mötessystemet fungerar även i brevlådan, tex
'Kommentera', 'Igen' och 'Återse Kommenterade'. Det finns dock vissa
skillnader från vanliga möten.
Ett brev som är ivägskickat går inte att radera, det gäller hålla
fingrarna i styr när man skriver. 'Lista Ärende' fungerar inte. Istället
används kommandot 'Lista Brev'. Om man använder 'Lista Brev' utan
argument så kommer alla brev som är skrivna till en själv upp. Vill man se
de brev man själv har skrivit så anger man vilken användares brevlåda man
vill kika i. Tex 'Lista Brev ni pe'.

När man sedan vill läsa brev så är principen densamme. Skriver man bara
ett brevnummer så läser man ett brev i sin egen brevlåda. Anger man en
användare efteråt så läser man ett brev i någon annans brevlåda (som man
själv måste ha skrivit). Tex 'Läsa 123 ni pe'.

Inget brev försvinner automatiskt från systemet utan användarna måste
själva rensa i sina brevlådor med jämna mellanrum. Detta görs med
kommandot 'Rensa Brev'

Flera mottagare
---------------
Ett brev kan ha flera mottagare för att på så sätt föra små mini-debatter
i brevlådan. När ett brev kommenteras som har flera mottagare så skickas
kommentaren iväg till alla tidigare mottagare utom en själv. (Det skickas
naturligtvis även till den som skrev brevet)

För att addera en mottagare till ett brev så ger man kommandot 'addera' i
editorn. (Se Editor.doc)
